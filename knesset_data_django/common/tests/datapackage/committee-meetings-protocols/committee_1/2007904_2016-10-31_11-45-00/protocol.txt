הכנסת העשרים

מושב שני

פרוטוקול מס' 165

מישיבת ועדת הכנסת

יום שני, כ"ט בתשרי התשע"ז (31 באוקטובר 2016), שעה 11:45

סדר היום:

סדרי הדיון המשולב להודעת ראש הממשלה בפתיחת המושב השלישי של הכנסת ה-20 ולהצעות להביע אי-אמון בממשלה

נכחו:

חברי הוועדה: 

יואב קיש – היו"ר

ישראל אייכלר

רוברט אילטוב

חברי הכנסת:

אוסאמה סעדי

מוזמנים: 

סגן מזכירת הכנסת נאזם בדר

רומן גרביץ

–

מנהל סיעת ישראל ביתנו

רן מלמד

–

סמנכ"ל עמותת ידיד

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הילה מליחי

סדרי הדיון המשולב להודעת ראש הממשלה בפתיחת המושב השלישי של הכנסת ה-20 ולהצעות להביע אי-אמון בממשלה

היו"ר יואב קיש:

שלום לכולם, אני פותח את ישיבת ועדת הכנסת. אני לא יודע אם אני צריך להרגיש טוב או רע שהפורום הראשון של המושב נראה ככה, אבל אני החלטתי שפורום הפתיחה האמתי שלנו יהיה כשנקבל את חוק ההסדרים לפה ונצטרך להתחיל לעבוד אליו. אז אני בטוח שאנחנו נהיה בפורום קצת שונה ויותר ססגוני. חברים, יש לנו נושא אחד על סדר היום. אנחנו פותחים היום את המושב השלישי של הכנסת ה-20. ראש הממשלה ימסור הודעה על פעילות הממשלה בתקופה שחלפה, ולאחר מכן סיעות המחנה הציוני, הרשימה המשותפת, יש עתיד ומרצ ינמקו הצעות - - -

סגן מזכירת הכנסת נאזם בדר:

יש עתיד לא.

היו"ר יואב קיש:

יש עתיד משכו את בקשתם.

אוסאמה סעדי (הרשימה המשותפת):

מה הסיבה?

היו"ר יואב קיש:

לא יודע. הם לא אמרו לנו. הם לא צריכים לתת סיבה כשהם מושכים, אז אני לא יודע. יש פה מישהו מיש עתיד? אין יש עתיד. המחנה הגיע.

אוסאמה סעדי (הרשימה המשותפת):

אז יש משא ומתן?

היו"ר יואב קיש:

על מה?

אוסאמה סעדי (הרשימה המשותפת):

עם יש עתיד.

היו"ר יואב קיש:

אני לא רוצה להסגיר נושאים מסווגים. אני לא אעבור על הנושאים של האי-אמון, על זה יהיה מספיק זמן במליאה. סעיף 20 קובע: דנה הכנסת בהצעה להביע אי-אמון בממשלה ביום פתיחת מושב הכנסת, תנומק ההצעה אחרי הודעת ראש הממשלה ויתקיים דיון סיעתי משולב בשני הנושאים. אנחנו צריכים לקבוע את מסגרת הזמן לדיון הסיעתי המשולב, נכון? לטובת זה התכנסנו. ארבל, מה נהוג בדרך כלל?

ארבל אסטרחן:

אתי הוציאה את הדוגמה הקודמת.

היו"ר יואב קיש:

הדוגמה הקודמת, יפה. לי יש נטייה במקום הזה לכבד את ההחלטות הקודמות של הוועדה ולפעול יחסית בתאום עם הדברים האלה בנושאים האלה. בפעם הקודמת קבעו נימוק של עשר דקות לכל מציע, ולאחר מכן דיון סיעתי משולב של ארבע דקות לכל סיעה. אני מציע שנמשיך באותה מדיניות. מישהו מהחברים רוצה להתייחס? בבקשה, אוסאמה.

אוסאמה סעדי (הרשימה המשותפת):

אדוני היושב-ראש, כמובן שאנחנו מסכימים לחלוקה, רק הייתי מבקש שאולי לדיון הסיעתי יהיה לא ארבע דקות, אלא חמש דקות, כי בכל זאת, מדובר במושב - - -

היו"ר יואב קיש:

אז אתה לא מסכים למה שעשינו בפעם שעברה, אם ככה.

אוסאמה סעדי (הרשימה המשותפת):

קצת שיפור.

היו"ר יואב קיש:

אז יש הצעה של חמש דקות.

אוסאמה סעדי (הרשימה המשותפת):

חמש דקות. אני רוצה להגיד פה דבר חשוב בעניין ההחלטה שקיבל ראש הממשלה להחרים את הרשימה המשותפת גם בדיון על האי-אמון וגם בדיון הסיעתי. זו החלטה שהיא אנטי-דמוקרטית. החלטה שדגל שחור מתנוסס מעליה. ראש הממשלה ממשיך בקו שלו להסית נגד הציבור - - -

היו"ר יואב קיש:

על איזו החלטה אתה מדבר, שהחלטתם לא ללכת להלוויה של פרס?

אוסאמה סעדי (הרשימה המשותפת):

מה זה קשור?

היו"ר יואב קיש:

אני שואל. אני שואל לאיזו החלטה אתה מתכוון.

אוסאמה סעדי (הרשימה המשותפת):

על זה אפשר להתווכח, זה דיון פוליטי.

רוברט אילטוב (ישראל ביתנו):

גם על זה אפשר להתווכח. גם על מה שאתה אומר אפשר להתווכח. למה אתה חושב שזה לא לגיטימי?

אוסאמה סעדי (הרשימה המשותפת):

לכן אני מתווכח, לכן אני מעלה את זה פה. לכן אני מעלה את זה פה. ראש הממשלה ואתם, רוברט, שבפתיחת המושב מחליטים – ואתם, כל הקואליציה מחליטים להחרים את הרשימה המשותפת, זו בושה וחרפה לכנסת ולדמוקרטיה. אתם צריכים להתבייש בהחלטה כזאת - - -

רוברט אילטוב (ישראל ביתנו):

כשאתם מחליטים להחרים סמל של מדינת ישראל - - -

היו"ר יואב קיש:

אני רוצה לעצור את הוויכוח. רוברט. אוסאמה, תודה על דעתך, זה לא על סדר היום, אנחנו לא נדון בזה. האם מישהו רוצה להציע הצעה אחרת?

אוסאמה סעדי (הרשימה המשותפת):

הצעתי חמש דקות.

היו"ר יואב קיש:

חמש דקות, זו ההצעה. האם למישהו יש הצעה של שלוש דקות? אני מציע להישאר בארבע דקות. הזמן המינימלי הוא שלוש. אני מציע לשמר את ההחלטה על ארבע, ואני מעלה את זה להצבעה. מי בעד שהדיון יהיה עשר דקות למציע של אי-אמון, ודיון סיעתי משולב של ארבע דקות? מי בעד, שירים את ידו.

הצבעה

בעד ההצעה לאשר עשר דקות דיבור למציע אי-אמון וארבע דקות דיבור לדיון סיעתי משולב – 3

נגד – 1

נמנעים – אין

ההצעה נתקבלה.

היו"ר יואב קיש:

שלוש. מי נגד? אחד. זה התקבל ברוב. אין נמנעים. ההצעה נתקבלה. אני נועל את הישיבה. תודה רבה.

הישיבה ננעלה בשעה 11:55.